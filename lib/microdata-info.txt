Ofte stilte spørsmål

Hva er microdata.no?
microdata.no er utviklet for å gi umiddelbar, søknadsfri og online tilgang til skarpe, detaljerte registerdata som du kan bruke til statistikk, forskning og analyse.

Norge har mange gode kilder til registerdata, og norsk lov åpner for at de kan avidentifiseres og brukes til å utarbeide statistiske resultater og analyser, herunder forskning. For å få tradisjonell tilgang til slike mikrodata fra register må du gjennom en omfattende søknadsprosess. I tillegg er det tid- og kostnadskrevende å tilrettelegge dataene.

microdata.no er et viktig supplement og en komplementær løsning for de som bestiller tilgang til mikrodata fra SSB. Tjenesten gir øyeblikkelig tilgang og lar brukeren selv tilrettelegge registerdata uten å søke. Analysen av dataene kan foregå i microdata.no, eller de kan eksporteres til et sikkert analyserom etter søknad på tradisjonell måte.

Hva slags data er tilgjengelige i microdata.no?
Microdata.no gir tilgang til et bredt utvalg av registerdata innenfor områder som demografi, utdanning, inntekt, arbeidsledighet, sysselsetting, trygd, boforhold, og andre sosioøkonomiske forhold. I tillegg til persondata, tilbys også data om kjøretøy, trafikkulykker, strømforbruk m.m. Alle data kan aggregeres til høyere nivå som f.eks. husholdning/familie, bydel, kommune, fylke, landsdel, eller ulike typer befolkningsgrupperinger.

Hvordan går jeg frem for å få tilgang til microdata.no?
For å få tilgang til microdata.no, må du kontakte din kontaktperson ved institusjonen/arbeidsplassen din. Det er institusjonen, studiestedet eller arbeidsgiveren som ber om tilgang og melder inn brukerne. Tilgang er tilgjengelig for ansatte og studenter ved norske universiteter og høyskoler, godkjente forskningsinstitusjoner, offentlige etater og konsulentselskaper som jobber på oppdrag for offentlig sektor.

Har dere funksjonalitet X?
For å sjekke om microdata.no støtter en spesifikk funksjonalitet, som regresjon eller andre analysemetoder, kan du søke i brukermanualen. Bruk søkefunksjonen øverst til høyre til å finne relevante kommandoer eller beskrivelser ved å skrive inn stikkord som "regresjon", "analyse", eller andre nøkkelord knyttet til det du leter etter. Dette vil gi deg en oversikt over tilgjengelige funksjoner. Du kan også søke etter spesifikke kommandoer eller funksjoner i søkefeltet, f.eks. "regress" eller "logit".

Er det mulig å eksportere data til andre programmer?
Det er ikke mulig å eksportere rådata fra microdata.no til eksterne programmer, men det er mulig å eksportere analyseresultater. Microdata.no er laget for å gi brukere tilgang til å analysere registerdata på en sikker måte uten å utlevere rådata. Analyser utføres innenfor verktøyet, som tilbyr et bredt spekter av funksjoner og kommandoer for ulike analysebehov.

Hvordan kan jeg eksportere analyseresultater som en fil?
Du kan kopiere analyseresultater og bruke dem i andre programmer ved å klikke på kopieringsknappen øverst til venstre i analyseresultatet. For å få dataene som en CSV-fil, velg "Semikolonseparerte verdier" før du kopierer. Deretter kan du lime inn dataene i et tekstredigeringsprogram og lagre dem som en CSV-fil.

Hvorfor avviker statistikken jeg lager i microdata.no fra SSBs offisielle tall?
Statistikk laget i microdata.no kan avvike fra SSBs offisielle tall av flere grunner. Ulike datakilder kan gi forskjellige resultater, så det er viktig å sørge for at dataene sammenlignes fra samme kilde. Måletidspunkt kan også variere; mens noen statistikker er basert på årlige, kvartalsvise eller månedlige tall, bruker andre spesifikke datoer, som 1. januar eller 16. november. Avgrensninger i populasjonen, som aldersgrupper eller bosattstatus, kan også skape forskjeller. I tillegg foretar SSB ofte ekstra behandling og "rensing" av data som ikke nødvendigvis gjøres i microdata.no. Til slutt kan personvernmekanismer, som støylegging og sensurering av ekstreme verdier, påvirke resultatene og gi avvik i gjennomsnitt og andre statistiske beregninger.

For mer informasjon om avvik, se her.
Hvorfor kan jeg ikke kombinere ulike enhetstyper i et datasett?
Det er ikke mulig å kombinere ulike enhetstyper i samme datasett direkte fordi variablene i et datasett må ha samme enhetstype, som vanligvis er personer identifisert ved PERSONID_1. Når du importerer variabler kobles dataene automatisk sammen, og systemet forventer at alle variablene har samme enhetstype.

For å analysere data på andre enhetsnivåer, som kommune- eller hendelsesnivå, må disse dataene først bearbeides før de kan kobles mot et persondatasett. Data på lavere enhetsnivå enn person, som hendelser eller kurs, må aggregeres opp til personnivå ved hjelp av kommandoen collapse(). Data på samme eller høyere enhetsnivå, som kommune, kan kobles direkte ved å bruke en felles variabel som koblingsnøkkel i merge-kommandoen.

Du kan lese mer om dette i brukermanualen.
Hvorfor stemmer ikke tallene mine når jeg summerer opp tabeller og andre beregninger?
Siden microdata.no består av registerdata, er det viktig å sikre at enkeltpersoner ikke kan identifiseres. Derfor er det implementert flere personverntiltak, inkludert støylegging. Tallene kan avvike når du summerer opp tabeller eller gjør beregninger fordi dataene er støylagt for å ivareta personvernet. Dette betyr at antall enheter kan justeres litt, og summer av numeriske variabler er justert tilsvarende for å opprettholde korrekte gjennomsnitt.

Du kan lese mer om støylegging og de andre tiltakene for konfidensialitet her.
Hvorfor blir jeg stoppet av avsløringskontrollen på grunn av for få måldataenheter?
Grunnen til at det skjer er fordi det ikke er tillatt å definere undersøkelsespopulasjoner med færre enn 1000 personer i microdata.no. Hvis du forsøker å opprette en populasjon som faller under denne grensen, vil du få en melding som stopper operasjonen for å ivareta personvernet.

Kan jeg bruke andre programmeringsspråk i microdata.no?
Nei, microdata.no støtter ikke bruk av andre programmeringsspråk. Verktøyet har en egen syntaks som ligner på det som brukes i andre analyseverktøy.